## 蜀道难
* 【作者】李白  【朝代】唐
<center> 噫吁嚱，危乎高哉！ </center>
<center>蜀道之难，难于上青天！</center>
<center>蚕丛及鱼凫，开国何茫然！</center>
<center>尔来四万八千岁，不与秦塞通人烟。</center>
<center>西当太白有鸟道，可以横绝峨眉巅。</center>
<center>地崩山摧壮士死，然后天梯石栈相钩连。</center>
<center>上有六龙回日之高标，下有冲波逆折之回川。</center>
<center>黄鹤之飞尚不得过，猿猱欲度愁攀援。</center>
<center>青泥何盘盘，百步九折萦岩峦。</center>
<center>扪参历井仰胁息，以手抚膺坐长叹。</center>
<center>问君西游何时还？畏途巉岩不可攀。</center>
<center>但见悲鸟号古木，雄飞雌从绕林间。</center>
<center>又闻子规啼夜月，愁空山。</center>
<center>蜀道之难，难于上青天，使人听此凋朱颜！</center>
<center>连峰去天不盈尺，枯松倒挂倚绝壁。</center>
<center>飞湍瀑流争喧豗，砯崖转石万壑雷。</center>
<center>其险也如此，嗟尔远道之人胡为乎来哉！</center>
<center>剑阁峥嵘而崔嵬，一夫当关，万夫莫开。</center>
<center>所守或匪亲，化为狼与豺。</center>
<center>朝避猛虎，夕避长蛇；磨牙吮血，杀人如麻。</center>
<center>锦城虽云乐，不如早还家。</center>
<center>蜀道之难，难于上青天，侧身西望长咨嗟！</center>
